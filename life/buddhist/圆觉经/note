  如是我闻。一时，婆伽婆，入于神通大光明藏，三昧正受，一切如来光严住持，是诸众生清净觉地。身心寂灭，平等本际，圆满十方，不二随顺，于不二境界，现诸净土。
  与大菩萨摩诃萨十万人俱。其名曰文殊师利菩萨，普贤菩萨，普眼菩萨，金刚藏菩萨，弥勒菩萨，清净慧菩萨，威德自在菩萨，辩音菩萨，净诸业障菩萨，普觉菩萨，圆觉菩萨，贤善首菩萨而为上首，与诸眷属皆入三昧，同住如来平等法会。
  于是文殊师利菩萨在大众中，即从坐起，顶礼佛足，右绕三匝，长跪叉手而白佛言：“大悲世尊，愿为此会诸来法众，说于如来本来清净因地法行，及说菩萨于大乘中发清净心，远离诸病，能使未来末世众生求大乘者，不堕邪见。”
  作是语已，五体投地，如是三请，终而复始。
  尔时，世尊告文殊师利菩萨言：“善哉！善哉！善男子，汝等乃能为诸菩萨咨询如来因地法行，乃为末世一切众生求大乘者，得正住持，不堕邪见。汝今谛听，当为汝说。”
  时，文殊师利菩萨奉教欢喜，及诸大众默认而听。
  “善男子，无上法王有大陀罗尼门，名为圆觉。流出一切清净真如，菩提涅槃及波罗蜜，教授菩萨。一切如来本起因地，皆依圆照清净觉相，永断无明，方成佛道。”
  “云何无明？善男子，一切众生从无始来，种种颠倒，犹如迷人，四方易处；妄认四大为自身相，六尘缘影为自心相。譬如病目，见空中华及第二月。善男子，空实无华，病者妄执。由妄执故，非唯惑此虚空自性，亦复迷彼实华生处，由此妄有轮转生死，故明无明。善男子，此无明者，非实有体。如梦中人，梦时非无，及至于醒，了无所得。如众空华，灭于虚空，不可言说有灭定处。何以故？无生处故。一切众生于无生中，妄见生灭，是故说名轮转生死。”
  “善男子，如来因地修圆觉者，知是空华，即无轮转，亦无身心受彼生死。非作故无，本性无故。彼知觉者，犹如虚空。知虚空者，即空华相。亦不可说无知觉性，有无俱遣，是则名为净觉随顺。”
  “何以故？虚空性故，常不动故，如来藏中无起灭故，无知见故。如法界性，究竟圆满遍十方故。是则名为因地法行。菩萨因此于大乘中，发清净心。末世众生依次修行，不堕邪见。”
                  尔时，世尊欲重宣此义而说偈言：
		  文殊汝当知，一切诸如来，
		  从于本因地，皆以智慧觉，了达于无明。
		  知彼如空华，即能免流转，
		  又如梦中人，醒时不可得。
		  觉者如虚空，平等不动转，
		  觉便十方界，即得成佛道。
		  众幻灭无处，成道亦无得，本性圆满故。
		  菩萨于此中，能法菩提心。
		  末世诸众生，修此免邪见。
                                二 普贤菩萨
  于是普贤菩萨在大众中，即从座起，顶礼佛足，右绕三匝，长跪叉手而白佛言：“大悲世尊，愿为此会诸菩萨众，及为末世一切众生修大乘者，闻此圆觉清净境界，云何修行？世尊，若彼众生知如幻者，身心亦幻，云何以幻修于幻？若诸众生本不修行，于生死中常居幻化，曾不了知如幻境界，今妄想心云何解脱？愿为末世一切众生，作何方便，渐次修习，今诸众生永离诸幻。”
  作是语已，五体投地，如是三请，终而复始。
  尔时，世尊告普贤菩萨言：“善哉！善哉！善男子，汝等乃能为诸菩萨及末世众生，修习菩萨如幻三昧，方便渐次，令诸众生得离幻。汝今谛听，当为汝说。”
  时，普贤菩萨奉教欢喜，及诸大众默然而听。
  "善男子，一切众生种种幻化，皆生如来圆觉妙心，犹如空华，从空而有，幻华虽灭，空性不坏。众生幻心，还依幻灭，诸幻尽灭，觉心不动。依幻说觉，亦名为幻。若说有觉，犹未离幻。说无觉者，亦复如是。是故幻灭，名为不动。
  “善男子，一切菩萨及末世众生，应当远离一切幻化虚妄境界。由坚执持远离心故，心如幻者，亦复远离。远离为幻，亦复远离。离远离幻，亦复远离。得无所离，即除诸幻。譬如钻火，两木相因，火出木尽，灰飞烟灭。以幻修幻，亦复如是。诸幻虽灭，不断入灭。善男子，知幻即离，不作方便。离幻即觉，亦无渐次。一切菩萨及末世众生，依次修行，如是乃能永离诸幻。”
  
  尔时，世尊欲重宣此义而说偈言：
  普贤汝当知，一切诸众生，
  无始幻无明，皆从诸如来，
  圆觉心建立，犹如虚空华，
  依空而有相，空华若复灭，
  虚空本不动，幻从诸觉生，
  幻灭觉圆满，觉心不动故。
  若彼诸菩萨，及末世众生，
  常应远离幻，诸幻悉皆离。
  如木中生火，木尽火还灭。
  觉则无渐次，方便亦如是。

                            三 普眼菩萨

  于是普眼菩萨在大众中，即从座起，顶礼佛足，右绕三匝，长跪叉手而白佛言：“大悲世尊，愿为此会诸菩萨众，及为末世一切众生，演说菩萨修行渐次，云何思维？云何住持？众生未悟，作何方便普令开悟？世尊，若彼众生无正方便及正思维，闻佛如来说此三昧，心生迷闷，即于圆觉不能悟入。愿兴慈悲，为我等辈及末世众生，假说方便。”
  作是语已，五体投地，如是三请，终而复始。
  尔时，世尊告普眼菩萨言：“善哉！善哉！善男子，汝等乃能为诸菩萨及末世众生，问于如来修行渐次，思维主持，乃至假说种种方便。汝今谛听，当为汝说。”
  时，普眼菩萨奉教欢喜，及诸大众默然而听。
  “善男子，彼新学菩萨及末世众生，欲求如来净圆觉心，应当正念，远离诸幻。先依如来奢摩他行，坚持禁戒，安处徒众，宴坐静室。恒作是念：我今此身，四大和合。所谓发毛爪齿，皮肉筋骨，髓脑购色，皆归于地；唾涕脓血，津液涎沫，痰泪精气，大小便利，皆归于水；暖气归火，动转当风。四大各离，今者妄身，当在何处？即知此身，毕竟无体，和合为相，实同幻化。四缘假合，妄有六根。六根四大，中外合成，妄有缘气，于中积聚，似有缘相，假名为心。
  “善男子，此虚妄心，若无六尘，则不能有。四大分解，无尘可得，于中缘尘，各归散灭，毕竟无有缘心可见。
  ”善男子，彼之众生幻身灭故，幻心亦灭；欢心灭故，幻尘灭故，幻灭亦灭；幻灭灭故，非幻不灭。譬如魔镜，垢尽明现。善男子，当知身心皆为幻垢，垢相永灭，十方清净。
  “善男子，譬如清净摩尼宝珠，映于无色，随方各现。诸愚痴者，见彼摩尼，实有五色。
  ”善男子，园觉净性现于身心，随类各应。彼愚痴者，说净圆觉，实有如是身心自相，亦复如是，由此不能远于幻化。是故我说身心幻垢，对离幻垢，说名菩萨。垢尽对除，即无对垢及说名者。
  "善男子，此菩萨及末世众生，证得诸幻灭影像故，尔时便得无方清净，无边虚空，觉所显发。觉圆明故，显心清净。心清净故，见尘清净。见清净故，眼根清净。根清净故，眼识清净。识清净故，闻尘清净。闻清净故，耳根清净。根清净故，耳识清净。识清净故，觉尘清净。如是乃至鼻、舌、身、意、亦复如是。
  "善男子，根清净故，色尘清净。色清净故，声尘清净。香、味、触、法亦复如是。
  “善男子，六尘清净故，地大清净。地清净故，水大清净。火大、风大亦复如是。
  ”善男子，四大清净故，十二处、十八界、二十五有清净。彼清净故，十力、四无所畏、四无障智、佛十八不共法、三十七助道品清净。如是乃至八万四千陀罗尼门，一切清净。
  “善男子，一切实相性清净故，一身清净故。一身清净故，所身清净。多身清净故，如是乃至十方众生圆觉清净。
  ”善男子，一世界清净故，多世界清净。多世界清净故，如是乃至进于虚空，圆裹三世，一切平等，清净不动。
  “善男子，虚空如是平等不动，当知觉性平等不动。四大不动故，当知觉性平等不动。如是乃至八万四千陀罗尼门平等不动，当知觉性平等不动。
  ”善男子，觉性遍满，清净不动，圆无际故，当知六根遍满法界。根遍满故，当知六尘遍满法界。尘遍满故，当知四大遍满法界。如是乃至陀罗尼门遍满法界。
  “善男子，由彼妙觉性遍满故，根性尘性无坏无杂。根尘无坏故，如是乃至陀罗尼门无坏无杂。如百千灯光照一室，其光遍满无坏无杂。
  “善男子，觉成就故，当知菩萨不与法缚，不求法脱；不厌生死，不爱涅槃；不敬持戒，不憎毁禁；不重久习，不轻初学。何以故？一切觉故。譬如眼光，晓了前境，其光圆满，得无憎爱。何以故？光体无二，无憎爱故。
  ”善男子，此菩萨乃末世众生，修习此心得成就者，于此无修亦无成就。圆觉普照，寂灭无二。于中百千万亿阿僧祇不可说恒河沙诸佛世界，犹如空华，乱起乱灭，不即不离，无缚无脱，始知众生本来成佛，生死涅槃犹如昨梦。
  “善男子，如昨梦故，当知生死乃与涅槃，无起无灭，无来无去。其所证者，无得无失，无取无舍。其能证者，无作无止，无任无灭。于此证中，无能无所，毕竟无证，亦无证者。一切法性平等不坏。
  “善男子，彼诸菩萨如是修行，如是渐次，如是思维，如是住持，如是方便，如是开悟，求如是法，亦不迷闷。”
         尔时，世尊欲重宣此义而说偈言：
             普眼汝当知，一切诸众生，身心皆如幻。
	     身相属四大，心性归六尘。
	     四大体各离，谁为和合者？
	     如是渐修行，一切悉清净。
	     不动遍法界，无作止任灭，亦无能证者。
	     一切佛世界，犹如虚空华，
	     三世悉平等，毕竟无来去。
	     初发菩提心，及末世众生，
	     欲求入佛道，应如是修习。

	                     四 金刚藏菩萨
  于是金刚藏菩萨在大众中，即从座起，顶礼佛足，右绕三匝，长跪叉手而白佛言：“大悲世尊，善为一切诸菩萨众，宣扬如来圆觉清净大陀罗尼，因地法行，渐次方便，与诸众生开发蒙昧。在会法众，承佛慈诲，幻翳郎然，慧目清净。世尊，若诸众生本来成佛，何故复有一切无明？若诸无明，众生本有，何因缘故如来复说本来成佛？十方异生本成佛道，后起无明，一切如来何时复生一切烦恼？惟愿不舍无遮大慈，为诸菩萨开密藏，及为末世一切众生，得闻如是修多罗教了义法门，永断疑悔。”
  作是语己，五体投地，如是三请，终而复始。
  尔时，世尊告金刚藏菩萨言：“善哉！善哉！善男子，汝等乃能为诸菩萨乃末世众生，问于如来甚深秘密究竟方便，是诸菩萨最上教诲，了义大乘，能使十方修学菩萨及诸末世一切众生，得决定信，永断疑悔。汝今谛听，当为汝说。”
  时，金刚藏菩萨奉教欢喜，及诸大众默然而听。
  “善男子，一切世界，始终生灭，前后有无，聚散起止，念念相续，循环往复；种种取舍，皆是轮回。末世轮回而辨圆觉，彼圆觉性即同流转。若免轮回，无有是处。譬如动目，能摇湛水；又如定眼，由回转火。云驶月运，舟行岸移，亦复如是。
  “善男子，诸旋未息，彼物先住尚不可得，何况轮转生死垢心曾未清净，观佛圆觉而不旋复。是故汝等，便生三惑。
  "善男子，譬如幻翳，妄见空华，幻翳若除，不可说言此翳已灭，何时更起一切诸翳。何以故？翳华二法，非相待故。亦如空华灭于空时，不可说言虚空何时更起空华。何以故？空本无华，非起灭故。生死涅盘同于起灭，妙觉圆照离于华翳。
  "善男子，当知虚空非是暂有，亦非暂无，况复如来圆觉随顺，而为虚空平等本性。
  "善男子，如销金矿，金非销有，即已成金，不重为矿。经无穷时，金性不坏，不应说言本非成就。如来圆觉，亦复如是。
  "善男子，一切如来妙圆觉心，本无菩提及与涅槃，亦无成佛及不成佛，无妄轮回及非轮回。
  "善男子，但诸声闻所圆境界，身心语言皆悉断灭，终不能至彼之亲证所现涅槃，何况能以有思维心，测度如来圆觉境界。如取萤火，烧须弥山，终不能著。以轮回心，生轮回见，入于如来大寂灭海，终不能至。是故我说：一切菩萨及末世众生，先断无始轮回根本。
  "善男子，有作思惟，从有心起，皆是六尘想缘气，非实心体，己如空华。用此思惟，辨于佛境，犹如空华复结空果。展转妄想，无有是处。
  "善男子，虚妄浮心，多诸巧见，不能成就圆觉方便。如是非别，非为正问。"
                   
		   尔时，世尊欲重宣此义而说偈言：
                   金刚藏当知，如来寂灭性，未曾有始终。
		   若以轮回心，思惟即旋复。
		   但至轮回际，不能入佛海。
		   譬如销金矿，金非销故有。
		   虽复本来金，终以销成就。
		   一成真金体，不复重为矿。
		   生死与涅槃，凡夫及诸佛。
		   同为空华相，思惟犹幻化，何况诸虚妄。
		   若能了此心，然后求圆觉。

                       五 弥勒菩萨
  于是弥勒菩萨在大众中，即从座起，顶礼佛足，右绕三匝，长跪叉手而白佛言："大悲世尊，广为菩萨开秘密藏，令诸大众深悟轮回，分别邪正，能施末世一切众生无畏道眼，于大涅槃生决定信，无复重随轮转境界，起循环见。世尊，若能诸菩萨及末世众生,欲游如来大寂灭海，云何当断轮回根本？于诸轮回有几种性？修佛菩提几等差别？回入尘劳，当设几种教化方便度诸众生？惟愿不舍救市大悲，令诸修行一切菩萨及末世众生，慧目肃清，照耀心镜，圆悟如来无上知见。”
  作是语几，五体投地，如是三请，终而复始。
  尔时，世尊告弥勒菩萨言：“善哉！善哉！善男子，汝等乃能为诸菩萨及末世众生，请问如来深奥秘密微妙之义，令诸菩萨洁清慧目，及令一切末世众生永断轮回，心悟实相，具无生忍。汝今谛听，当为汝说。”
  时，弥勒菩萨奉教欢喜，及诸大众默认而听。
  “善男子，一切众生从无始际，由有种种恩爱贪欲。故有轮回。若诸世界一切种性，卵生、胎生、湿生、化生皆因淫欲而正性命。当知轮回，爱为根本。由有诸欲，助发爱性，是故能令生死相续。欲因爱生，命因欲有，众生爱命，还依欲本。爱欲为因，爱命为果。”
  “由于欲境，起诸违顺，境背爱心而生憎嫉，造种种业，是故复生地狱恶鬼。知欲可厌，爱厌业道，舍恶乐善，复现天人。又知诸爱可厌恶故，弃爱乐舍，还滋爱本，便现有为增上善果。皆轮回故，不成圣道。是故众生欲脱生死，免诸轮回，先断贪欲及除爱渴。”
  note：爱渴：凡夫爱着五欲（色，声，香，味，触），就像人渴时爱水一样。
  “善男子，菩萨变化视现世间，非爱为本，但以慈悲令彼舍爱，假诸贪欲而人生死。若诸末世一切众生，能舍诸欲及除憎爱，永断轮回，勤求如来圆觉境界，于清净心便得开悟。”
  “善男子，一切众生由本贪欲，发挥无明，显出五性差别不等，依二种障而现深浅。云何二障？一者理障，碍正知见；二者事障，续诸生死。”
  “云何五性？善男子，若此二障未得断灭，名未成佛。若诸众生永舍贪欲，先除事障，未断理障，但能悟入声闻缘觉，未能显住菩萨境界。”
  “善男子，若能末世一切众生，欲泛如来大圆觉海，先当发愿，勤断二障，二障已伏，既能悟入菩萨境界。若事理障己永断灭，即入如来微妙圆觉，满足菩萨及大涅槃。”
  “善男子，一切众生皆证圆觉，逢善知识，依彼所作因地法行，尔时修习，便有顿渐。若遇如来无上菩提正修行路，根无大小，皆成佛国。若诸众生虽求善友，遇邪见者未得正悟，是则名为外道种性。邪师过谬，非众生咎。是名众生五性差别。”
  “善男子，菩萨唯以大悲方便，入诸世间，开发未悟，乃至示现种种形相，逆顺境界，与其同事，化令成佛，皆依无始清净愿力。若诸末世一切众生，于大圆觉起增上心，当发菩萨清净大愿。应作是言：愿我今者住佛圆觉，求善知识，莫值外道及与二乘。依愿修行，渐断诸障，障尽愿满，便登解脱清净法殿，证大圆觉妙庄严域。”

                         尔时，世尊欲重宣此义而说偈言：
			 弥勒汝当知，一切诸众生，
			 不得大解脱，皆由贪欲故，坠落于生死。
			 若能断憎爱，及与贪嗔痴。
			 不因差别性，皆得成佛道。
			 二障永销灭，求师得正悟。
			 随顺菩萨愿，依止大涅槃。
			 十方诸菩萨，皆以大悲愿，示现入生死。
			 现在修行者，及末世众生，
			 勤断诸爱见，便归大圆觉。

                          六 清净慧菩萨
  于是清净慧菩萨在大众中，即从座起，顶礼佛足，右绕三匝，长跪叉手而白佛言：“大悲世尊，为我等辈广说如是不思议事，本所不见，本所不闻。我等今者蒙佛善诱，身心泰然，得大饶益。愿为诸来一切法众，重宣法王圆满觉性，一切众生及诸菩萨如来世尊所证所得，云何差别？今末世众生闻此圣教，随顺开悟，渐次能入。”
  作是语己，五体投地，如是三请，终而复始。
  尔时，世尊告清净慧菩萨言：“善哉！善哉！善男子，汝等乃能为末世众生，请问如来渐次差别。汝今谛听，当为汝说。”
  时，清净慧菩萨奉教欢喜，及诸大众默然而听。
  “善男子，圆觉自性，非性性有，循诸性起，无取无证。于实相中，实无菩萨及诸众生。何以故？菩萨众生皆是幻化，幻化灭故，无取证者。譬如眼根，不自见眼，性自平等，无平等者。众生迷倒，未能除灭一切幻化，于灭未灭妄功用中，便显差别。若得如来寂灭随顺，实无寂灭及寂灭者。”
  “善男子，一切众生从无始来，由妄想我及爱我者，曾不自知念念生灭，故起爱憎，耽着五欲。若遇善友，教令开悟净圆觉性，发明起灭，即知此生性自劳虑。若复有人劳虑永断，得法界净，即彼净解为自障碍，故于圆觉而不自在。此名凡夫随顺觉性。
  “善男子，一切菩萨见解为碍，虽断解碍，犹住见觉，觉碍为碍而不自在。此名菩萨未入地者随顺觉性。
  “善男子，有照有觉，俱名障碍，是故菩萨常觉不住，照与照者同时寂灭。譬如有人自断其首，首己断故，无能断者。则以碍心自灭障碍，碍己断灭，无灭碍者。修多罗教，如标月指，若复见月，了知所标毕竟非月。一切如来种种言说开始菩萨，亦复如是。此名菩萨已入地者随顺觉性。
  “善男子，一切障碍即究竟觉，得念失念无非解脱，成法破法皆名涅槃，智慧愚痴通为般若，菩萨外道成就法同是菩提，无明真如无异境界，诸戒定慧及淫怒痴俱是梵行，众生国土同一法性，地狱天宫皆为净土，有性无性齐成佛道，一切烦恼毕竟解脱。法界海慧照了诸相，犹如虚空，此名如来随顺觉性。
  "善男子，汝等当知，如是众生己曾供养百千万亿恒河沙诸佛及大菩萨，植众德本，佛说是人名为成就一切种智。”
                 尔时，世尊欲重宣此义而说偈言：
                 清净慧当知，圆满普提性，
		 无取亦无证，无菩萨众生。
		 觉与未觉时，渐次有差别，
		 众生为解碍，菩萨未离觉，入地永寂灭。
		 不住一切相，大觉悉圆满，名为遍随顺。
		 末世诸众生，心不生虚妄，
		 佛说如是人，现世即菩萨。
		 供养恒沙佛，功德已圆满，
		 虽有多方便，皆名随顺智。

                     七 威德自在菩萨
  于是威德自在菩萨，在大众中即从座起，顶礼佛足，右绕三匝，长跪叉手而白佛言：“大悲世尊，广为我等分别如是随顺觉性，令诸菩萨觉心光明。承佛圆音，不因修习而得善利。世尊，譬如大城，外有四门，随方来者非止一路，一切菩萨庄严佛国及成菩提，非一方便。唯愿世尊广为我等，宣说一切方便渐次，并修行人总有几种，令此会菩萨及末世众生求大乘者速得开悟，游戏如来大寂灭海。”
  作是语己，五体投地，如是三请，终而复始。
  尔时，世尊告威德自在菩萨言：“善哉！善哉！善男子，汝等乃能为诸菩萨及末世众生，问于如来如是方便。汝等谛听，当为汝说。”
  时，威德自在菩萨奉教欢喜，及诸大众默然而听。
  “善男子，无上妙觉遍诸十方，出生如来与一切法，同体平等。于诸修行实无有二，方便随顺，其数无量。圆摄所归，循性差别，当有三种。
  “善男子，若诸菩萨悟净圆觉，以净觉心，取静为行，由澄诸念，觉识烦动。静慧发生，身心客尘从此永灭，便能内发寂静轻安。由寂静故，十方世界诸如来心，于中显现，如境中像。此方便者，名奢摩他。
  “善男子，若诸菩萨悟净圆觉，以净觉心，知觉心性及根尘皆因幻化，即起诸幻以除幻者，变化诸幻而开幻众。由起幻故，便能内发大悲轻安。一切菩萨从此起行，渐次增进。彼观幻者，非同幻故，非同幻观,皆是幻故。幻相永离，是诸菩萨所圆妙行，如土长苗。此方便者，名三摩钵提。
  “善男子，若诸菩萨悟净圆觉，以净觉心，不取幻化及诸静相，了知身心皆为挂碍，无知觉明，不依诸碍，永得超过碍无碍境。受用世界及与身心，相在尘域，如器中鍠，声出于外。烦恼涅槃不相留碍，便能内发寂灭轻安。妙觉随顺寂灭境界，自他身心所不能及，众生寿命皆为浮想。此方便者，名为禅那。
  “善男子，此三法门，皆是圆觉清净随顺，十方如来因此成佛。十方菩萨种种方便，一切同异，皆依如是三种事业，若得圆证，即成圆觉。
  “善男子，假使有人修于圣道，教化成就百千万亿阿罗汉辟支佛果，不如有人闻此圆觉无碍法门，一刹那顷随顺修习.”
                 
		   尔时，世尊欲重宣此义而说偈言：
                   威德汝当知，无上大觉心，
		   本际无二相，随顺诸方便，其数即无量。
		   如来总开示，便有三种类。
		   寂静奢摩他，如境照诸像。
		   如幻三摩提，如苗渐增长。
		   禅那唯寂灭，如彼器中鍠。
		   三种妙法门，皆是觉随顺。
		   十方诸如来，及诸大菩萨，因此得成道。
		   三事圆证故，名究竟涅槃。

                              八 辨音菩萨
  于是辨音菩萨，在大众中，即从座起，顶礼佛足，右绕三匝，长跪叉手，而白佛言：“大悲世尊，如是法门，甚为希有。世尊，此诸方便，一切菩萨于圆觉法门，有几修习？愿为大众及末世众生，方便开示，今悟实相。”
  作是语己，无体投地，如是三请，终而复始。
  尔时，世尊高辨音菩萨言：“善哉！善哉！善男子，汝等乃能为诸大众及末世众生，问于如来如是修习。汝今谛听，当为汝说。”
  时，辨音菩萨奉教欢喜，及诸大众默然而听。”
  “善男子，一切如来圆觉清净，本无修习及修习者。一切菩萨及末世众生，依于未觉幻力修习，尔时便有二十五种清净定论。
  “若诸菩萨唯取极静，由静力故，永断烦恼，究竟成就，不起于座，便入涅槃。此菩萨者，名单修奢摩他。
  “若诸菩萨唯灭诸幻，不取作用，独断烦恼。烦恼断尽，便证实相。此菩萨者，名单修禅那。
  “若诸菩萨先取至静，以静慧心照诸幻者，便于是中起菩萨行。此菩萨者，名先修奢摩他，后修三摩钵提。
  “若诸菩萨以静慧故，证至静性，便断烦恼，永出生死。此菩萨者，名先修奢摩他，后修禅那。
  “若诸菩萨以寂静慧，复现幻力，种种变化度诸众生，后断烦恼而入寂灭。此菩萨者，名先修奢摩他，中修三摩钵提，后修禅那。
  “若诸菩萨以至静力，心断烦恼，复度众生，建立世界。此菩萨者，名先修奢摩他，齐修三摩钵提、禅那。
  “若诸菩萨以至静力，资发变化，后断烦恼。此菩萨者，名齐修奢摩他、三摩钵提，后修禅那。
  “若诸菩萨以至静力，用资即灭，后起作用，变化世界。此菩萨者，名齐修奢摩他、禅那，后修三摩钵提。
  “若诸菩萨以变化力，种种随顺而取至静。此菩萨者，名先修三摩钵提，后修奢摩他。
  “若诸菩萨以变化力，种种境界而取寂灭。此菩萨者，名先修三摩钵体，后修禅那。
  “托诸菩萨以变化力，而作佛事，安住寂静，而断烦恼。此菩萨者，名先修三摩钵提，中修奢摩他，后修禅那。
  “若诸菩萨以变化力，无碍作用，断烦恼故，安住至静。此菩萨者，名先修三摩钵提，中修禅那，后修奢摩他。
  “若诸菩萨以变化力，方便作用，至静寂灭二俱随顺。此菩萨者，名先修三摩钵提，齐修奢摩他、禅那。
  “若诸菩萨以变化力，种种作用，资于至静，后断烦恼。此菩萨者，名齐修三摩钵提、奢摩他，后修禅那。
  “若诸菩萨以变化力，资于寂灭，后住清净无作静虑。此菩萨者，名齐修三摩钵提、禅那，后修奢摩他。
  “若诸菩萨以寂灭力，而起至静，住于清净。此菩萨者，名先修禅那，后修奢摩他。
  “若诸菩萨以寂静力，而起作用，用于一切境寂用随顺。此菩萨者，名先修禅那，后修三摩钵提。
  “若诸菩萨以寂灭力，种种自性，安于静虑，而起变化。此菩萨者，名先修禅那，中修奢摩他，后修三摩钵提。
  “若诸菩萨以寂灭力，无作无性，起于作用，清净境界归于静虑。此菩萨者，名先修禅那，中修三摩钵提，后修奢摩他。
  “若诸菩萨以寂灭力，种种清净，而住静虑，起于变化。此菩萨者，先修禅那，齐修奢摩他、三摩钵提。
  “若诸菩萨以寂灭力，资于至静，而起变化。此菩萨者，名齐修禅那、奢摩他，后修三摩钵提。
  “若诸菩萨以寂灭力，资于变化，而起至静清明境慧。此菩萨者，名齐修禅那、三摩钵提，后修奢摩他。
  “若诸菩萨以圆觉慧，圆合一切，于诸性相，无离觉性。此菩萨者，名为圆修三种自性清净随顺。
  “善男子，是名菩萨二十五轮，一切菩萨修行如是。若诸菩萨及末世众生依此轮者，当持梵行，寂静思维，求哀忏悔。经三七日，于二十五轮各安标记，至心求哀，随手结取，依结开示，便知顿渐。一念疑悔，即不成就。
  
                      尔时，世尊欲重此义而说偈言：
		      辨音汝当知，一切诸菩萨，	
		      无碍清净慧，皆依禅定生。
		      所谓奢摩他，三摩提禅那。
		      三法渐次修，有二十五种。
		      十方诸如来，三世修行者，
		      无不因此法，而得成菩提。
		      唯除顿觉人，并法不随顺。
		      一切诸菩萨，及末世众生。
		      常当持此轮，随顺勤修习，
		      依佛大悲力，不久证涅槃。
		      

         		      九 净诸业障菩萨
  于是净诸业障菩萨在大众中，即从座起，顶礼佛足，右绕三匝，长跪叉手而白佛言：“大悲世尊，为我等辈演说如是不思议事，一切如来因地行相，令诸大众得未曾有。睹见调御，历恒沙劫勤苦境界，一切功用，犹如一念，我等菩萨深自庆慰。世尊，若此觉心本性清净，因何染污，使诸众生迷闷不入？唯愿如来广为我等开悟法性，令此大众及末世众生，作将来眼。”
  作是语己，五体投地，如是三请，终而复始。
  尔时，世尊告净诸业障菩萨言：“善哉！善哉！善男子，汝等乃能为诸大众及末世众生，咨问如来如是方便。汝今谛听，当为汝说。”
  时，净诸业障菩萨奉教欢喜，及诸大众默然而听。
  “善男子，一切众生从无始来，妄想执有我、人、众生及与寿命。认四颠倒为实我体，由此便生憎爱二境，于虚妄体重执虚妄。二妄相依，生妄业道。有妄业故，妄见流转。厌流转者，妄见涅槃。由此不能入清净觉，非觉违拒诸能入者。有诸能入，非觉入故。是故动念及与息念，皆归迷闷。
  “何以故？由有无始本起无明，为己主宰，一切众生生无慧目，身心等性皆是无明。譬如有人不自断命。是故当知，有爱我者，我与随顺；非随顺者，便生憎怨。为憎爱心养无明故，相续求道，皆不成就。
  “善男子，云何我相？谓诸众生心所证者。善男子，譬如有人，百骸调试，忽忘我身，四肢弦缓，摄养乖方，微加针艾，即知有我，是故证取方现我体。善男子，其心乃至证于如来，毕竟了知清净涅槃，皆是我相。
  “善男子，云何人相？谓诸众生心悟证者。善男子，悟有我者，不复认我，所悟非我，悟亦如是。悟己超过一切证者，悉为人相。善男子，其心乃至圆悟涅槃，俱是我者；心存少悟，备殚证理，皆名人相。
  "善男子，云何众生相？谓诸众生心自证悟所不及者。善男子，譬如有人作如是言，我是众生，则知彼人说众生者，非我非彼。云何非我？我是众生，则非是我。云何非彼？我是众生，非彼我故。善男子，但诸众生了证了悟，皆为我人，而我人相所不及者，存有所了，名“众生相”。
  "善男子，云何寿命相？谓诸众生心照清净觉所了者。一切业智所不自见，犹如命根。
  “善男子，若心照见一切觉者，皆为尘垢。觉所觉者，不离尘故。如汤销冰，无别有冰知冰销者。存我觉我，亦复如是。
  “善男子，末世众生不了四相，虽经多劫勤苦修道，但名有为，终不能成一切圣果，是故名为正法末世。
  "何以故？认一切我为涅槃故，有证有悟名为成就故。譬如有人认贼为子，其家财宝终不成就。
  “何以故？有爱我者，亦爱涅槃，伏我爱根为涅槃相。有憎我者，亦憎生死，不知爱者真生死故，别憎生死名不解脱。
  “云何当知法不解脱？善男子，彼末世众生习菩提者，以己微证为自清净，犹未能尽我相根本。若复有人赞叹彼法，即生欢喜，便欲济度。若复诽谤彼所得者，便生嗔恨，则知我相坚固执持，潜伏藏识，游戏诸根，曾不间断。善男子，彼修道者不除我相，是故不能入清净觉。
  "善男子，若知我空，无毁我者；有我说法，我未断故。众生寿命，亦复如是。
  “善男子，末世众生说病为法，是故名为可怜愍者。虽勤精进，增益诸病，是故不能入清净觉。
  “善男子，末世众生不了四相，以如来解及所行处为自修行，终不成就。或有众生未得谓得，未证谓证，见胜进者心生嫉妒。由彼众生未断我爱，是故不能入清净觉。

  
  
    		      